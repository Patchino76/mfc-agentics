ВЪВЕДЕНИЕ 
Здравейте! Аз съм Елия Стоянова, ентусиазиран 23-годишен млад човек, 
който ще се радва да допринесе за положителна промяна в своята община 
Свиленград. Също така съм прясно завършил инженер-геодезист с интерес в 
дистанционните изследвания и работя като Специалист пространствени бази 
данни в минна компания.  
Конкретният проблем, който бих искала да адресирам, е свързан с 
горските пожари, както в моето родно място - община Свиленград, така и във 
всички останали общини в област Хасково. Проблемът е ежегоден и е 
практически невъзможно да бъде отстранен, но е напълно постижимо да бъде 
ограничено неговото въздействие. На базата на общодостъпна информация 
проучих и разработих решение, което смятам, че може да допринесе за 
съставянето на оценки на риска, да се намалят последиците от това природно 
бедствие и да се планират по-ефективно възстановителните процеси след него. 
Моето решение се съсредоточава върху използването на свободно 
достъпни сателитни изображения и данни, както и софтуери с отворен код.  
Чрез използване на различни методи са извършени подбор и обработката на 
тези изображения, като получените данни са интегрирани в Географска 
информационна система (ГИС). В резултат са генерирани регистри с опожарени 
територии, както и многокомпонентни анализи и карти. Чрез тях се допринася 
за изучаването поведението на пожарите, разработването на по-ефективни 
стратегии за управлението им и планирането на възстановителните процедури. 
В допълнение е възможно ранно регистриране на пожарите и установяване на 
развитието им във времето. 
Благодаря Ви за възможността да представя идеята си и с радост бих 
работила с местната и регионалната власт за нейното осъществяване, ако ми 
се предостави тази възможност! 